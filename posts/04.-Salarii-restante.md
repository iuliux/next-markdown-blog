---
title: 'Salarii restante'
metaTitle: 'Salarii restante'
metaDesc: 'Salarii restate: drepturi, obligații, acțiune în instanță.'
socialImage: images/salarii-neplatite.png
date: '2024-10-02'
tags:
  - salarii restante, întârzieri salariale, drepturi ale angajatului neplătit, acțiune în instanță plata salariilor, despăgubiri neplata salariilor
---

Salariul reprezintă contraprestația muncii depuse de salariat în baza contractului individual de muncă. Pentru munca prestată în baza contractului individual de muncă fiecare salariat are dreptul la un salariu exprimat în bani. Salariul este compus din salariul de bază, indemnizațiile, sporurile, precum și alte adaosuri.

Salariul se plătește în bani cel puțin o dată pe lună, la data stabilită în contractul individual de muncă, în contractul colectiv de muncă aplicabil sau în regulamentul intern, după caz. Salariul se plătește direct titularului prin virament într-un cont bancar.

Plata salariului se dovedește prin semnarea statelor de plată, precum și prin orice alte documente justificative care demonstrează efectuarea plății către salariatul îndreptățit.

Angajatorul nu are dreptul să opereze nicio reținere din salariile angajaților în lipsa unei hotărâri judecătorești definitive sau a altor temeiuri legale exprese.

Întârzierea nejustificată a plății salariului sau neplata acestuia poate determina obligarea angajatorului la plata de daune-interese pentru repararea prejudiciului produs salariatului.

Acceptarea fără rezerve a unei părți din drepturile salariale sau semnarea actelor de plată în astfel de situații nu poate avea semnificația unei renunțări din partea salariatului la drepturile salariale ce i se cuvin în integralitatea lor, potrivit dispozițiilor legale sau contractuale.

Acțiunea cu privire la drepturile salariale, precum și cu privire la daunele rezultate din neexecutarea în totalitate sau în parte a obligațiilor privind plata salariilor este scutită de taxă de timbru. În ceea ce privește competența teritorială, reclamantul are dreptul a alege între următoarele Tribunale: cel din circumscripția domiciliului, al reședinței sau al locului de muncă.
