---
title: 'Perioada de probă'
metaTitle: 'Perioada de probă'
metaDesc: 'Perioada de probă: drepturi și obligații'
socialImage: images/probation.jpg
date: '2024-03-04'
tags:
  - perioada de probă, drepturi, obligații, durată, încetare contract 
---


Salariatul poate fi supus unei perioade de probă pentru verificarea aptitudinilor acestuia și a corespunderii profesionale cu postul pe care urmează să-l ocupe. La încheierea unui contract individual de muncă nu poate fi stabilită decât o singură perioadă de probă, iar aceasta este considerată vechime în muncă.

Totodată, nu se pot face angajări succesive de probă ale mai multor persoane pentru același post decât pentru o perioadă limitată de 12 luni.

Pe întreaga durată a perioadei de probă, angajatul este îndreptățit să primească salariul convenit prin contractul individual de muncă și de asemenea se bucură de toate drepturile și are toate obligațiile prevăzute în legislația muncii, în contractul colectiv de muncă aplicabil, în regulamentul intern, precum și în contractul individual de muncă.

Durata perioadei de probă se stabilește prin contractul individual de muncă, însă aceasta nu poate fi mai mare de 90 de zile calendaristice pentru funcțiile de execuție, respectiv 120 de zile calendaristice pentru funcțiile de conducere.

Încetarea contractului individual de muncă pe durata perioadei de probă poate interveni la inițiativa oricăreia dintre părți printr-o notificare scrisă, fără a fi necesară motivarea acesteia, și fără obligația respectării termenului de preaviz.
