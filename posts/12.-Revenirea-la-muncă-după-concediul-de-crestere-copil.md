---
title: 'Reînceperea activității după concediul de creștere a copilului'
metaTitle: 'Reînceperea activității după concediul de creștere a copilului'
metaDesc: 'Reînceperea activității după concediul de creștere a copilului: drepturile salariatei și obligațiile angajatorului'
socialImage: images/return-parental-leave.jpg
date: '2024-06-12'
tags:
  - reînceperea activității după concediul de creștere a copilului, drepturi, obligații, interdicție concediere, condiții de muncă
---

Reînceperea activității și revenirea la locul de muncă după o pauză de aproape 2 ani cauzată de concediul pentru creșterea și îngrijirea copilului reprezintă o provocare pentru majoritatea mămicilor/tăticilor implicați în acest proces. Pentru a veni în sprijinul lor, legiuitorul a stabilit câteva drepturi pentru aceștia și totodată o serie de obligații pentru angajatorii lor.

Cea mai importantă prevedere în acest sens este interdicția dispunerii încetării raporturilor de muncă de către angajator atât pe durata concediului de creștere a copilului, cât și pe întreaga perioadă în care primesc stimulentul de inserție, adică *1 an de la întoarcerea la locul de muncă*. Această interdicție nu se aplică în cazul reorganizării judiciare sau a falimentului angajatorului.

Totodată, trebuie știut faptul că *salariatul are dreptul de a alege momentul întoarcerii la locul de muncă*, însă are obligația de a anunța, în scris, angajatorul cu cel puțin 30 de zile înainte intenția de reluare a raportului de muncă. Odată anunțat despre intenția salariatului, angajatorul este obligat să faciliteze întoarcerea acestuia la muncă, iar în cazul în care restricționează ori condiționează în vreun fel reluarea raportului de muncă acesta săvârșește o contravenție ce poate fi sancționată cu amendă cuprinsă între 5.000 și 10.000 de lei.

Întoarcerea la locul de muncă trebuie să se facă pe același post pe care l-a ocupat salariatul la momentul începerii concediului de creștere a copilului. Mai mult decât atât, la momentul întoarcerii, salariatul trebuie să beneficieze de toate îmbunătățirile aduse condițiilor de muncă la care ar fi avut dreptul dacă nu ar fi efectuat concediul ori în situația în care aceste condiții s-au înrăutățit are dreptul să beneficieze de cele mai favorabile existente anterior efectuării concediului de creștere a copilului.

Nu în ultimul rând, tot ca o punere în aplicare a principiului egalității de șanse, legiuitorul a stabilit faptul că *orice drept în legătură cu locul de muncă dobândit de salariat anterior începerii concediului de creștere a copilului sau care se află în curs de a fi dobândit la data începerii concediului de creștere a copilului se menține pe toată durata concediului și se aplică și după încetarea acestuia, conform condițiilor prevăzute în lege, contractul colectiv de muncă sau contractul individual de muncă.*
