---
title: 'Drepturile salariatelor gravide, lăuzelor și celor care alăptează'
metaTitle: 'Drepturile salariatelor gravide, lăuzelor și celor care alăptează'
metaDesc: 'Drepturile salariatelor gravide, lăuzelor și celor care alăptează: protecția maternității la locul de muncă'
socialImage: images/drepturile-gravidelor.jpg
date: '2024-06-12'
tags:
  - maternitatea la locul de muncă, salariate gravide, salariate lăuze, salariate care alăptează, concediul de risc maternal 
---

Protecția maternității la locul de muncă face obiectul unui act normativ special (OUG 96/2003), care se completează cu dispoziții de drept comun atât din Legea securității și sănătății în muncă cât și din Codul Muncii.

Pentru a beneficia de protecția oferită de lege, salariatele care se află în unul din cele 3 cazuri expres prevăzute (gravide, lăuze ori care alăptează) trebuie să informeze în scris angajatorul despre starea acesteia anexând totodată un document medical justificativ.

Odată informat, angajatorul are obligația de întocmi în cel mai scurt timp, cu participarea obligatorie a medicului de medicina muncii o evaluare a activităților care pot prezenta un risc specific pentru salariata în cauză iar ulterior să dispună măsuri adecvate privind natura, gradul și durata expunerii salariatei la astfel de activități. Conținutul acestei evaluări trebuie consemnat în scris și adus la cunoștința salariatei în cauză.

În măsura în care în urma acestei evaluări sunt identificate unul sau mai multe riscuri pentru securitatea sau sănătatea salariatei în cauză, angajatorul are obligația generală de a adapta temporar condițiile de muncă sau programul de lucru al salariatei astfel încât să fie evitată expunerea acesteia la riscurile evidențiate. Dacă din motive bine întemeiate, aceste modificări nu sunt posibile, angajatorul are obligația de a-i schimba cu totul felul muncii, adică de a-i oferi salariatei temporar un alt post fără riscuri pentru sănătatea acesteia.

Dacă nici varianta alocării unui alt post nu este posibilă, atunci salariata are dreptul la un concediu de risc maternal. Durata maximă a concediului de risc maternal este de 120 de zile, iar acesta poate fi acordat în întregime ori fracționat după cum urmează: fie înainte de concediul de maternitate, fie după concediul de lăuzie, dacă nu se solicită concediul pentru creșterea și îngrijirea copilului.

Alte drepturi specifice salariatelor gravide, lăuze ori care alăptează:

- Dreptul la pauze și amenajări pentru repaus în poziție șezândă sau, respectiv, pentru mișcare, la intervale regulate de timp

- Reducerea duratei normale de muncă cu o pătrime în baza recomandării medicului de familie

- dispensă pentru consultații prenatale în limita a maximum 16 ore pe lună fără diminuarea drepturilor salariale

- concediul de lăuzie de minimum 42 de zile (atât un drept cât și o obligație)

- două pauze pentru alăptare de câte o oră fiecare în timpul programului de lucru până la împlinirea vârstei de un an a copilului. La cerere, pauzele pentru alăptare vor fi înlocuite cu reducerea duratei normale a timpului de muncă cu doua ore zilnic.

- Dreptul de a nu presta muncă de noapte

- Dreptul de a nu desfășura muncă în condiții cu caracter insalubru sau greu de suportat.

- *Dreptul de a nu fi concediată din motive care au legătură directă cu starea sa.*

- *Dreptul de a nu i se înceta raportul de muncă pe perioada concediului de risc maternal (+ 6 luni după revenire), a concediului de maternitate, a concediului de creștere a copilului ori a plății stimulentului de inserție.*
